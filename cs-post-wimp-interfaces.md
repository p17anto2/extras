## Διεπαφές WIMP (Windows, Icons, Menus, Pointers)

Κατά τη διάρκεια της δεκαετίας του '70, η εταιρία Xerox PARC ερευνούσε τη χρήση υπολογιστικών συστημάτων μέσω γραφικων διεπαφών, αναπτύσσοντας το σύστημα Xerox Alto (1973), τον πρώτο υπολογιστή σχεδιασμένο να υποστηρίζει ένα λειτουργικό σύστημα βασισμένο σε γραφική διεπαφή. Στη δεύτερη έκδοσή του, Xerox Alto II (1975), αναπτύχθηκε η μεταφορά \"Επιφάνεια Εργασίας\", όπου κάθε αρχείο του υπολογιστή αντιμετωπίζεται σαν αντικείμενο πάνω σε γραφείο. Το επόμενο σύστημα που αναπτύχθηκε, το Xerox Star (1981), συνέχισε την καινοτομία στις γραφικές διεπαφές, εισάγοντας παράθυρα και εικονίδια, δημιουργώντας τις βάσεις για τις διεπαφές WIMP.

![](xerox-star-desktop.md){.figure}

Οι υπολογιστές αυτοί δεν είχαν σημαντικό εμπορικό αντίκτυπο, αλλά μετά από επιδείξεις και παρουσιάσεις του συστήματος Xerox Alto σε μηχανικούς της εταιρίας Apple, η Apple ξεκίνησε την ανάπτυξη δύο συστημάτων βασισμένο σε γραφικές διεπαφές. Το πρώτο ήταν το Apple Lisa (1982), το οποίο απέτυχε εμπορικά λόγω κόστους, και το δεύτερο ήταν το Macintosh (1984), το οποίο ήταν τεράστια εμπορική επιτυχία και επέκτεινε τις λειτουργικότητες της διεπαφής WIMP. Ένα χρόνο μετά, ο Steve Jobs έφυγε από την Apple και δημιούργησε την εταιρία NeXT, με την οποία ανέπτυξε τον υπολογιστή NeXT Computer (1988), στον οποίο επεκτάθηκε περαιτέρω η γραφική διεπαφή. Τέλος, με το λειτουργικό σύστημα Windows 95 (1995) της εταιρίας Microsoft, η γραφική διεπαφή WIMP στους προσωπικούς υπολογιστές εν μέρει τελειοποιήθηκε, και οι επόμενες σημαντικές αλλαγές ήρθαν με την άφιξη των οθόνων αφής.

![](windows95.md){.figure}

## Διεπαφές Post-WIMP

Παράλληλα με την τελειοποίηση των γραφικών διεπαφών WIMP ξεκίνησε η έρευνα και το ενδιαφέρον για το επόμενο βήμα. Αναγνωρίζοντας τα προβλήματα που προκύπτουν από τις αρχές των διεπαφών WIMP, τις τεχνολογικές εξελίξεις και την αύξηση του επιπέδου οικειότητας του μέσου χρήστη με τους υπολογιστές, αναπτύχθηκαν θεωρίες και μοντέλα για τη διεπαφή Post-WIMP. Στο άρθρο \"Noncommand User Interfaces\" (1993), ο Jakob Nielsen αναλύει τη φυσική συνέχεια του τρόπου διεπαφής με υπολογιστή: 

- Συναρτησιοστραφής: Ρήμα-Ουσιαστικό (del file)
- Αντικειμενοστραφής: Ουσιαστικό-Ρήμα (Διαλέγεις το αρχείο και το διαγράφεις)
- Εργασιοστραφής: (Σχεδόν) Χωρίς Σύνταξη (π.χ. Μέσω χειρονομίας διαλέγεις και διαγράφεις το αρχείο ταυτόχρονα)

Εξελίξεις στους τομείς της αναγνώρισης χειρονομίας, αναγνώρισης φωνής, εικονικής και επαυξημένης πραγματικότητας, καθώς και στις φυσικές διεπαφές χρήστη έχουν βοηθήσει τις διεπαφές Post-WIMP να ενσωματωθούν σε συσκευές όπως τα έξυπνα τηλέφωνα και τα iPod, αλλά όχι στον τομέα των προσωπικών υπολογιστών.


> Compared to Plan 9, Unix creaks and clanks and has obvious rust spots,
> but it gets the job done well enough to hold its position.
> There is a lesson here for ambitious system architects:
> the most dangerous enemy of a better solution is
>  an existing codebase that is just good enough.
>
> -Eric S. Raymond, για το διάδοχο του Unix, το Plan 9 from Bell Labs
