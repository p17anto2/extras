Ο Linus Torvalds γεννήθηκε στο Ελσίνκι της Φινλανδίας το 1969 κα από μικρή ηλικία ενδιαφέρθηκε για τους υπολογιστές και τον προγραμματισμό, αρχικά με τη γλώσσα BASIC και αργότερα με κώδικα μηχανής (αντί για assembly). Στην πορεία, λόγω μικρής διαθεσιμότητας λογισμικού στη Φινλανδία για τον υπολογιστή του, έγραψε τον δικό του assembler και επεξεργαστή κειμένου, καθώς και βιβλιοθήκες γραφικών. Σπούδασε Επιστήμη Υπολογιστών στο Πανεπιστήμιο του Ελσίνκι, όπου ενδιαφέρθηκε για τα λειτουργικά συστήματα μέσω του βιβλίου του Andrew Tanenbaum \"Operating Systems: Design and Implementation\", όπου αναλύει το λειτουργικό σύστημα MINIX. Πάνω σε αυτό το σύστημα έκανε το διδακτορικό του \"Linux: A Portable Operating System\".

Το 1991, ο Linus δημοσίευσε τις πρώτες alpha εκδοχές του πυρήνα Linux στο FTP δίκτυο του FUNET (Finnish University and Research Network) με άδεια που περιόριζε την εμπορική χρήση του. Αργότερα, παρακολούθησε μια ομιλία του Richard Stallman (GNU Project) και απόφασισε η πρώτη επίσημη εκδοχή του πυρήνα (1994) να δημοσιευτεί δωρεάν με άδεια GPLv2 (GNU General Public License), όπου επιτρέπει τη χρήση του κώδικα σε άλλα προγράμματα εφόσον το νέο πρόγραμμα έχει την ίδια άδεια. Με αυτόν τον τρόπο μπόρεσαν τα προγράμματα του GNU Foundation, που απάρτιζαν το λειτουργικό σύστημα εκτός από πυρήνα, να συγχωνευτούν στον πυρήνα Linux, που είχε πυρήνα αλλά χωρίς το υπόλοιπο λειτουργικό σύστημα, ώστε να δημιουργηθεί το ολοκληρωμένο λειτουργικό σύστημα GNU/Linux.

To 1996, έπιασε δουλειά στην εταιρεία Transmeta, που ανέπτυσσε μικροεπεξεργαστές αρχιτεκτονικής x86 χαμηλής ενέργειας, συνεχίζοντας παράλληλα να εξελίσσει και να αναπτύσσει τον πυρήνα Linux. Το 2003 έφυγε από την εταιρία και πήγε στην Open Source Development Labs, η οποία εξελίχθηκε στη Linux Foundation, μία μη κερδοσκοπική εταιρία για την ανάπτυξη και την εδραίωση του Linux.

Το 2005, προέκυψαν προβλήματα με το κατανεμημένο σύστημα ελέγχου έκδοσης, το BitKeeper, που χρησιμοποιούσε ο Linus για την ανάπτυξη του Linux από το 2002. Το σύστημα αυτό ήταν ιδιόκτητο, επί πληρωμή και κλειστού κώδικα, και πολλοί από τους συνεισφέροντες στον κώδικα του πυρήνα διαφωνούσαν με αυτήν την επιλογή, αλλά δεν υπήρχαν αντίστοιχα καλά δωρεάν εργαλεία. Μέχρι που ο Andrew Tridgell (δημιουργός του samba και του rsync) προσπάθησε να αντιστρέψει μηχανικά (reverse engineer) τα πρωτοκόλλα με τα οποία λειτουργούσε το BitKeeper για να δημιουργήσει μια δωρεάν εναλλακτική και, όταν ανακαλύφθηκε, το BitKeeper διέκοψε την παροχή της υπηρεσίας της για το Linux. Με αυτόν τον τρόπο ο Linus αναγκάστηκε να δημιουργήσει το Git, το οποίο μέσα σε λίγους μήνες ήταν καλύτερο και πιο αποτελεσματικό από το BitKeeper και μπορούσε η ανάπτυξη του πυρήνα Linux να συνεχιστεί. Έκτοτε ασχολείται με την ανάπτυξη του Linux.
